#   শৈশব ও কৈশোর 

##  সূচিপত্র

*   [২০০০-২০০১, শেরপুর, বগুড়া](#১)
*   [২০০৩-২০০৫, বগুড়া সদর, বগুড়া](#২)
*   [২০০৫-২০০৬, পঞ্চগড় সদর, পঞ্চগড়](#৩)
*   [২০০৭-২০০৮, শাহজাহানপুর, বগুড়া](#৪)


<h1 id="১"> ২০০০-২০০১, শেরপুর, বগুড়া </h1>
<br/>
*"এই লালটুস ট্র্যাকশ্যুট, তোমারতো কিছুই হচ্ছে না!" - বোকা গানের মাস্টার*
<br/><br/>
আব্বার গানের প্রতি ঝোক ছিলো। ঠাকুরগাঁও থেকে তিনি বানিয়ে এনেছিলেন হার্মোনিয়াম আর তবলা। বাসায় স্থানীয় মিউজিশিয়ানদের আসর বসতো প্রায়ই। শেরপুরের স্থানীয় মিউজিশিয়ানদের আমার বিরক্তিকর লাগতো। তারা বাসায় আসলে ড্রইং রুমে কার্পেটে কাপড় বিছিয়ে হার্মোনিয়াম নিয়ে গানের আসর বসতো। আব্বা সোফায় বসে গান শুনতো। আমরাও শুনতাম। আমি বিশেষত মোচরাতাম। মোচরানো হলো একধরনের হাত পা ছোড়াছুড়ির মতো। আম্মাও শুনতো । এবং অতিথি আপ্যায়ন করতো। মিউজিশিয়ানদের আমার বিরক্ত লাগতো। মূলত তারা আলাপ করতো আব্বার
সাথে। আমার আব্বাকে প্লিইজ করার একটা ব্যাপার তাদের মধ্যে ছিলো। সোফায় চুপ করে বসে থাকার বাইরে একটু নড়া চড়া করলেও তাদের মিউজিকাল ধ্যান বোধ হয় ভেঙ্গে খান খান হয়ে যাবে। একজনতো একবার বলেই ফেললো তুমি খুব দুষ্ট। তবলায় হাত দাও, ভায়োলিনে হাত দাও। এগুলো নষ্ট হয়ে যাবে। আরেকটি মিউজিশিয়ান পরিবার আসতো আমাদের বাড়িতে। পিতা এবং কন্যা । কন্যাটি বেশ গান গাইতো, শুনেছি কীর্ত্তণও গাইতো। পিতা তবলা বাজাতো, এবং কন্যাটি হারমোনিয়ামে গান গাইতো। আমার মনে হতো আমি যে ভাষায় কথা কই সেই ভাষায় গানগুলো নয়। একটা গান আমার আব্বাও গাইতো। 

[আয় তবে সহচরী, হাতে হাতে ধরি, নাচিবি ঘিরি ঘিরি, গাহিবি গান।](https://www.youtube.com/watch?v=itH_MhxU-aY)

তখন সহচরী শব্দটি আমার জন্য নতুন, ঘিরি শব্দটিও আমার অচেনা। তখন, এমনকি এখনও এই শব্দগুলো আমি ব্যবহার করি না।
<br/>
যে শব্দগুলো আমার জন্য নতুন এবং অবশ্যই অ-আরামদায়ক, সেই শব্দগুলো শোনার মধ্যে কোনো আনন্দ নাই। সেই গানেরও কোনো অর্থ নাই আমার কাছে। 
<br/>
আম্মাও কিছুদিন গান শেখা শুরু করেছিলেন। এরকম একটি গান হলো [খোলো খোলো দ্বার, রাখিওনা আর, বাহিরে আমায়, দাঁড়ায়ে।](https://www.youtube.com/watch?v=EaYizvqf3-w) আম্মা মাঝে মাঝে হারমোনিয়াম বাজিয়ে গানটা গাইতো। **তখন মনে হতো অত্যন্ত বিরক্তিকর গান কেননা গানের মাস্টার আমার সাথে ভালো ব্যবহার করে নাই।**

<br/> <br/>
আমিও কিছু গান তুলেছিলাম বটে, তবে সেটাকে শেখা বলা যায় না। 
তখন আমার বয়স ৬ কি ৭ হবে!
<br/><br/>
আরেকটি ঘটনার কথা মনে পড়ে। আব্বা ক্যাম্পাসের ছেলেমেয়েরা যেনো ব্যাচ করে গান শিখতে পারে সেটারও ব্যবস্থা করেছিলেন। চৌরাস্তার মোরে দীর্ঘদিন অব্যবহৃত একটা ঘরে একজন গানের মাস্টারকে দিয়ে তিনি ক্যাম্পাসের ছেলেমেয়েদের গান শেখানোর ব্যবস্থা করেছিলেন। প্রতিদিন সকালে দল বেধে সরগম প্র্যাক্টিস করাইতেন স্যার। শুরুর প্রথম দিনে সদ্য কিনে দেয়া লাল ট্র্যাক্স্যুট পড়ে গেছিলাম গান শিখতে। প্রথমত, বাকিদের সাথে তাল মিলাইতে পারছিলাম না; দ্বিতীয়ত, ততোদিনে ধারণা হয়েছে গলাটা আমার ততো ভালোও না। এবং একই সাথে একটা ইমাজিনারি ভয় ছিলো যে হাই পিচে চলে গেলে আমি খুবই বাজে ধরনের শব্দ করি। সুতরাং সব মিলিয়ে একটা ভালনারেবল মানসিক অবস্থা ছিলোই। তো মাস্টার আমারে হঠাৎ করে বললো এই লালটুস ট্র্যাকশ্যুট, তোমারতো কিছুই হচ্ছে না! বাকিরা হেঁসে দিলো! <br/>
<br/>
আমি খুব আহত হয়েছিলাম। সেদিন না শুধু, আজও ঘটনাটার কথা মনে পড়লে আহত হই। শেরপুর, বগুড়ার মিউজিকাল স্মৃতি ভালো না। মিউজিকাল স্মৃতি হলো মিউজিক বিষয় স্মৃতি।

<br/>
<h1 id="২"> ২০০৩-২০০৫, বগুড়া সদর, বগুড়া </h1>
<br/>

*"বাংলার ইতিহাসে ব্রিটিশরা আছে। কিন্তু ব্রিটিশের ঐতিহ্য বাঙ্গালীর ঐতিহ্য নয়।"*
<br/><br/>
*"গান মানে শয়তানের আজান।" - তোফায়েল আহমেদ পাশা*  
<br/>
<br/>
২০০৩ থেকে ২০০৫ এর মধ্যে আমাকে বেশ কয়েকবার গান শেখানোর চেষ্টা করা হয়েছে। এবং একই সাথে কোরান পড়া শেখানোরও চেষ্টা করা হয়েছে। আব্বা- আম্মা চাইতো আমি একটু গান বাজনা করি। বিশেষত আব্বার কলিগের ছেলেমেয়েরা অনেক ভালো গান বাজনা শিখতেসে এবং ডিসির বাংলোয় গান বাজনা করে প্রশংসা কুড়াচ্ছে, স্কুলে ভালো রেজাল্ট করতেসে এবং শুনতেসি কুরানও ভালো পড়তেসে। আমি এসবের অলমোস্ট কিছুই করতে পারতেসিনা। সকালে ভোরে হুজুর আসতো এবং অতো সকালে উঠে কুরান পড়া প্রায় অসম্ভব। আর বিকালে ঠিক খেলার সময়ে গানের মাস্টার আসতো। এবং ডায়েরিতে গান ও স্বরলিপি লিখে প্র্যাক্টিস করাতো। আর গানে যাওয়ার আগে সরগম নামক একধরনের অত্যাচার করা হতো প্রায় আধাঘন্টার মতো। সরগম একটা অত্যাচার কেননা গানের মাস্টারেরা কখনোই বলতো না তোমার সরগম ভালো হইতেসে নাকি হইতেসে না!!<br/>
<br/>
আরেকটা বিরক্তিকর বিষয় ছিলো যে হারমোনিয়ামের কোন কোন নোট বাজাইলে তা গানের সাথে যায়, অর্থ্যাত হার্মোনিয়ামে গানের কম্পোজিশনটা কীভাবে করা হচ্ছে সেটা বুঝিয়ে না দেয়া। আমার মনে একটাই প্রশ্ন যিনি এই গান খানা প্রথম বানাইলেন তিনি কীভাবে ওই কম্পোজিশন খানা করেছিলেন। সেই প্রশ্নের কোনো উত্তর নাই। উত্তর হইলো বাজাইতে বাজাইতে নাকি বহুদিন পর সেন্স গ্রো করবে! 
<br/>
এই বছরগুলোতে গান শেখা ব্যাপারটা আমার কাছে নির্যাতন হিসাবে আবির্ভুত হয়। আমার বন্ধু পাশা একদিন বললো- গান মানে শয়তানের আজান। ঠিক তখনই আমার মনে হলো এটাই আমার হৃদয়ের কথা। আমি প্রচার করলাম গান মানে শয়তানের আজান আর মাস্টারদের সাথে শুরু হলো আমার দ্বন্দ্ব!

গানে আগাইতে না পারলেও প্রচুর ফিকশন পড়ার নেশা তৈরি হয়েছিলো সে সময়। লুকিয়ে মাসুদ রানা পড়ি। হুমায়ূন আহমেদ, সুনীল গঙ্গোপাধ্যায় ও হালকা দর্শনও পড়ি। পড়ালেখা, কাজে, গানে না পারলেও যুক্তিতে একটু ইচরে পাঁকা হচ্ছি কেবল। তখন বগুড়া ডিসির বাংলোয় ব্রিটিশ অফিসারদের তালিকা বোর্ড ছিলো। এখনও আছে কিনা কে জানে। তখনকার অফিসারের হয়তো ব্রিটিশ অফিসারদের পাশাপাশি অন্য একটা বোর্ডে নিজেদের নাম দেখতে পেয়ে আনন্দিত হতো। স্বাধীন বাংলাদেশের ডিসির বাংলোয় ব্রিটিশ অফিসারদের নাম ফলক কেনো এই প্রশ্ন সে সময় আমি যখন করছি, আব্বার কলিগের ডল পুতুলের মতো ছেলেমেয়েরা তখন গান গেয়ে ডিসির প্রশংসা কুড়িয়ে ফেলেছে।

<br/>
<h1 id="৩"> ২০০৫-২০০৬, পঞ্চগড় সদর, পঞ্চগড় </h1>
<br/>

এইসময়টাতেও আমার কোনো অগ্রগতি নাই। এখানেও নতুন একটা মাস্টার আসে আর নতুন করে শুরু হয় একই সরগম। এখানে অগ্রগতি বলতে আমি কিছু রাগ বাজাইতে শিখছিলাম। বা মাস্টার কিছু রাগ তুলে দিছিলেন। আমি সেই রাগ বাজাইতাম। রাগ ভৈরবী আমার ভালো লাগতো। তবে সেই ভালো লাগা বেশি দিন স্থায়ী হয় নাই। কেননা এখানেও একই প্রশ্ন রাগটা যে প্রথম বানাইলো সে কীভাবে বানাইলো, সূত্রগুলা কী কী?! তার কোনো জবাব নাই।

<br/>
<h1 id="৪"> ২০০৭-২০০৮, শাহজাহানপুর, বগুড়া </h1>
<br/>

*"কম্পোজিশন আমার কাছে একটা মিস্ট্রি।"*
<br/><br/>
*"গান যিনি প্রথম বানাইলেন ক্যামনে তিনি কম্পোজ করলেন?? !!"*
<br/><br/>
সর্বশেষ আমি গানের মাস্টারের কাছে গান শিখি ২০০৭-২০০৮ এ। ততোদিনে আমি ক্লাস সেভেন-এইটে পড়ি। ক্যাফেটেরিয়ায় গিয়া ফেসবুক চালাতে পারি। ব্যান্ড মিউজিক কম্পিউটারে শুনি। আর গানের মাস্টারের কাছে করি সরগম ও দু চারটি তুলে নেয়া গান। কিন্তু প্রশ্নের উত্তর মেলে না। গান যিনি প্রথম বানাইলেন ক্যামনে তিনি কম্পোজ করলেন?? !! দিনকে দিনকে ব্যাপারটা আমার কাছে একটা মিস্ট্রিতে পরিণত হইলো। 





